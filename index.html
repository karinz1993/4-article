<!doctype html>
<html>
  <head>
    <title>שמונה מדינות דורשות: שימוע בינלאומי לצוקרברג</title>
    <meta charset="utf-8">
    <meta property="viewport" content="width=device-width,initial-scale=1">
    <link rel="icon" href="2.jpg">
    <link rel="stylesheet" href="style-2.css">
    <link href="https://fonts.googleapis.com/css?family=Heebo:400,500,700,800,900&amp;subset=hebrew" rel="stylesheet">
  </head>
  <body>

    <div class="article">

      <div class="article-head">
        <h1>שמונה מדינות דורשות:</h1>
        <h1 class="h1">שימוע בינלאומי לצוקרברג</h1>
        <h2>מייסד פייסבוק סירב להתייצב בפני ועדה מיוחדת המייצגת פרלמנטים של 5 מדינות, ולהשיב על שאלות המחוקקים בנוגע לאופן שבו פייסבוק פוגעת בהליכים דמוקרטיים. כעת מצטרפות מדינות נוספות ליוזמה וקוראות לצוקרברג להיענות בהקדם.</h2>
      <h3>
        <b>
        הגר בוחבוט
       </b>  
        פורסם:  20.11.18 , 15:21
      </h3>
      </div>
      <div class="article-foot">
      </div>
<br>
        <div class="article-image">
            <img src="1.jpg">
            <span class="caption">
                <b>שוב מסרב. מארק צוקרברג</b>  (צילום: AFP)
            </span>
        </div>

        <p>מנכ"ל ומייסד פייסבוק, מארק צוקרברג , נמצא תחת מכבש לחצים פוליטי: בשבוע שעבר פורסם כי צוקרברג קיבל דרישה מפורשת להתייצב למתן עדות בפני ועדת מחוקקים בינלאומית, ובה נציגויות של פרלמנטים מחמש מדינות: בריטניה, אוסטרליה, ארגנטינה, אירלנד וקנדה. זאת בעקבות ביקורת של מחוקקים כלפי המעורבות וההשפעה של פייסבוק על שלמות הדמוקרטיה. צוקרברג סרב לדרישה הזו, וכעת היא מקבלת חיזוק משלוש מדינות נוספות: סינגפור, לטביה וברזיל.</p>
        <p>
             הביקורת הציבורית ההולכת וגוברת כלפי ההתנהלות של פייסבוק סביב משברים דוגמת פייק ניוז, מעורבות זרה בקמפיינים פוליטיים, בטיחות על גבי הפלטפורמה, צנזורה והסרת תכנים ואפילו משברי אבטחה והפרת פרטיות משתמשים, מחייבת את המחוקקים לנסות ולקבל תשובות ישירות מצוקרברג. כך, כשנחשפה פרשת קיימברידג' אנליטיקה, התייצב צוקרברג ליומיים של עדות בפני הקונגרס האמריקני והסנאט. המחוקקים באיחוד האירופי, בבריטניה ובמקומות נוספים בעולם כבר הציגו דרישות פומביות דומות, במטרה לעמת את צוקרברג עם שאלות בנוגע להשפעה של פייסבוק.</p>
        <p>הטענות כלפי פייסבוק התחדדו במהלך השבוע האחרון, מאז נחשף תחקיר ה"ניו יורק טיימס" העוסק בהרחבה בדרכים שבהן פייסבוק מתמודדת עם ביקורת ציבורית ופוליטית, וכן עם מתחרות אחרות בשוק. מטעם הוועדה הבינלאומית יצאה בקשה נוספת למתן עדות מפי צוקרברג, כשמתוך התחשבות בלוח הזמנים העמוס שלו - ניתנה לו אפשרות לקיים את העדות באמצעות שיחת וידאו. עוד לא ברור אם צוקרברג יסכים הפעם להעיד בפני הוועדה, שנציגיה הם נבחרי ציבור של כמה מאות מיליוני משתמשים בפייסבוק.
          </p>
        

      <div class="article-foot">
      <div class="credit"> 
  <h3>
כתבה מתוך <a href="https://www.ynet.co.il/articles/0,7340,L-5410180,00.html#autoplay">באתר ynet</a>
</h3>
</div>
    </div>

  </body>
</html>					        
